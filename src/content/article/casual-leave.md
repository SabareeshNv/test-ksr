---
title: "Casual Leave"
malayalamTitle: "ആകസ്മിക അവധി"
description: "Casual Leave is one among many types of leave available to a service member. Here are some important information related to Casual Leave."
summary: "ഈ ലേഖനം കേരള സർക്കാർ ജീവനക്കാർക്കുള്ള കാഷ്വൽ ലീവ് നിയമങ്ങൾ വിവരിക്കുന്നു. ഇത് യോഗ്യത, പരമാവധി അവധി ദിവസങ്ങൾ, നടപടിക്രമ മാർഗ്ഗനിർദ്ദേശങ്ങൾ, അവധി അനുവദിക്കുന്നതിൽ അധികാരികളുടെ പങ്ക് എന്നിവ വിശദമാക്കുന്നു."
pubDate: "2020-11-01"
coverImage: "@images/articles/casual_leave/casual_leave.png"
coverAlt: "casual leave"
tags: ["Leave"]
---

കേരളാ സർവീസ് റൂൾസ് (KSR) പാർട്ട് 1 Rule 111 & Appendix VII എന്നിവയിലാണ് കാഷ്വൽ ലീവ് അല്ലെങ്കിൽ ആകസ്മിക അവധിയെ കുറിച്ചു പറയുന്നത്.
കെ‌എസ്‌ആർ(KSR) പ്രകാരം സർക്കാർ ജീവനക്കാർക്ക് കാഷ്വൽ ലീവ് ഒരു അവകാശമല്ല. ആകസ്മിക അവധിയുടെ പേരിൽ _"അവധി"_ ഉണ്ടെങ്കിലും അതിനേയൊരു അവധിയായല്ല പരിഗണിക്കുന്നത്. അതുകൊണ്ട് തന്നെ ഡ്യൂട്ടിയ്ക്ക് ഹാജർ ആവാത്തതായി കണക്കാക്കുന്നില്ല — ഡ്യൂട്ടിയ്ക്ക് വന്നതുപോലെ തന്നെയാണ് ആകസ്മിക അവധിയിലുള്ള ആളെ പരിഗണിക്കുന്നത്. അതിനാൽ തന്നെ കാഷ്വൽ ലീവ് ശമ്പളത്തേയോ അലവൻസുകളെയോ ബാധിക്കുകയില്ല.

## പരമാവധി അവധി എത്രമാത്രം

ഒരു കലണ്ടർ വർഷത്തിൽ (ജനുവരി 1 മുതൽ ഡിസംബർ 31 വരെ) പരമാവധി കാഷ്വൽ അവധി ഓരോ സർക്കാർ വിഭാഗക്കാർക്കും വിഭിന്നമാണ്‌.
എന്നാൽ അത്ര ദിവസത്തെ അവധിക്ക് ഒരു ജീവനക്കാരന് അവകാശമോ അർഹതയോ ഉള്ളതായി കണക്കാക്കുന്നില്ല. സ്ഥാപന മേധാവിക്ക് ആവശ്യമെങ്കിൽ കാഷ്വൽ അവധി നിരസിക്കുകയും ചെയ്യാം.

| ഉദ്യോഗസ്ഥ വിഭാഗം                     | പരമാവധി കാഷ്വൽ അവധി |
|------------------------------------------| :----------------------------: |
| സാധാരണ സര്‍ക്കാര്‍ ജീവനക്കാര്‍       | 20                             |
| അധ്യാപകര്‍                             | 15                             |
| PTS (Part Time Sweepers)                 | 20                             |
| താല്‍ക്കാലിക/കോണ്‍ട്രാക്ട് ജീവനക്കാർ | 20                             |

ഒരു വർഷത്തിൽ കുറഞ്ഞ സർവീസ് ഉള്ള ഉദ്യോഗസ്ഥർക്ക്, അനുമതി നൽകുന്ന ഉയർന്ന ഉദ്യോഗസ്ഥന്റെ വിവേചനാധികാരത്തിന് വിധേയമായി ഇരുപത്(20) ദിവസവും കാഷ്വൽ അവധി അനുവദിക്കാം. ജോലിയിൽ ചേരുന്ന തീയതി എന്തായാലും, ഒരാൾക്ക് കാഷ്വൽ അവധി എടുക്കാം — എന്നാൽ അത് മേലുദ്യോഗസ്ഥരുടെ വിവേചനാധികാരത്തിന് വിധേയമാണ്. അതായത്, ഡിസംബറിൽ സർവീസിൽ പ്രവേശിക്കുന്നയാൾക് പോലും 20 ദിവസത്തെ കാഷ്വൽ അവധിയും ലഭിക്കാം. അതേ സമയം, ഇത് നിങ്ങളുടെ മേലുദ്യോഗസ്ഥൻ അനുവദിക്കുന്നില്ലെങ്കിൽ, അതിനെതിരെ പരാതികളൊന്നും സമർപ്പിക്കുവാൻ കഴിയില്ല.

## അവധി സംയോജനം

- കാഷ്വൽ അവധി ഞായറാഴ്ചകളുമായും മറ്റ് അവധിദിനങ്ങളുമായും സംയോജിപ്പിക്കാം, പരമാവധി അഭാവം പതിനഞ്ച്(15) ദിവസം കവിയരുത് എന്നൊരു നിബന്ധനയുണ്ട്. ഡൽഹിയിൽ ജോലി ചെയ്യുന്ന സംസ്ഥാന സർക്കാർ ജീവനക്കാർക്ക് മാത്രം ഇരുപത്(20) ദിവസം വരെ അടുപ്പിച്ചു ലീവ് എടുക്കുവാനുള്ള പ്രത്യേക അനുമതിയുണ്ട്.
- ഓർഡിനറി ലീവ്, സ്പെഷ്യൽ ലീവ് എന്നിവയുടെ കൂടെ കാഷ്വൽ ലീവ് എടുത്തു സംയോജിപ്പിക്കാൻ കഴിയില്ല, വെക്കേഷനുകൾക് ഒപ്പവും കാഷ്വൽ ലീവ് സംയോജിപ്പിക്കാൻ കഴിയില്ല. എന്നിരുന്നാലും, വകുപ്പ് മേധാവികൾ പ്രത്യേക അവസരങ്ങളിൽ അത്തരം സംയോജനം അനുവദിച്ചേക്കാം.
- എന്നാൽ സ്പെഷ്യൽ കാഷ്വൽ ലീവുകളുമായി, കാഷ്വൽ ലീവ് സംയോജിപ്പിച്ചു എടുക്കാവുന്നതാണ്. 
- അതുപോലെ ഹോളിഡേ ഡ്യൂട്ടി ചെയ്താൽ ലഭിക്കുന്ന [കോമ്പൻസേഷൻ (Compensation)](/article/compensation-leave/) ലീവിനൊപ്പവും കാഷ്വൽ ലീവ് സംയോജിപ്പിച്ചു എടുക്കാവുന്നതാണ്.

കാഷ്വൽ ലീവ് മുൻകാല പ്രാബല്യത്തോടെ കമ്മ്യൂട് (Commute) ചെയ്തു മറ്റു ലീവായി മാറ്റാൻ കഴിയില്ല. എന്നാൽ ഒരു ജീവനക്കാരൻ കാഷ്വൽ അവധിയിൽ പോയിട്ട്, പിന്നീട് കാഷ്വൽ അവധിയുടെ പിന്തുടർച്ചയായി മറ്റെന്തെങ്കിലും അവധിയിൽ പ്രവേശിച്ചാൽ, ആ അവധിയുടെ തുടക്കം കാഷ്വൽ ലീവ് എടുത്ത തീയതി മുതലായാണ് കണക്കാക്കുന്നത്.

### കാഷ്വൽ അവധി അനുവദിക്കുന്നതാര്

| ഉദ്യോഗസ്ഥൻ                       | അനുവദിക്കുന്ന അധികാരി            |
| -------------------------------------| ----------------------------------------|
| ഒരു ഓഫീസിലെ ജീവനക്കാരന്     | ആ ഓഫീസിലെ മേധാവി              |
| ഓഫീസ് മേധാവി                   | തൊട്ടടുത്ത മേലധികാരി               |
| വകുപ്പധ്യക്ഷന്മാർ                   | സെക്രട്ടറിയേറ്റിലെ വകുപ്പ് സെക്രട്ടറി  |

_കീഴ്ജീവനക്കാർ അവധി എടുക്കുന്നതിനു മുന്നേ അനുവാദം വാങ്ങിയിരിക്കേണ്ടതാണ്_
